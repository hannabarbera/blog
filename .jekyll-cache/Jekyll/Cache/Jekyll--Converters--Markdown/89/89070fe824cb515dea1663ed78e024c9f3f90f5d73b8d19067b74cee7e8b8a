I",<blockquote>
  <p>Space, the final frontier. These are the voyages of the Starship Enterprise. Its ongoing mission – to explore strange new worlds, to seek out new life and new civilizations, to boldly go where no man has gone before…</p>
</blockquote>

<p>Sedan dessa bevingade ord först yttrades på TV en septemberafton för 51 år sedan har <em>Star Trek</em> etablerat sig som historiens mest framgångsrika tv-franchise. Citat som »Beam me up«, »Make it so« och »Live long and prosper« är närmast allmängiltiga och Vulcanhälsningen har rotfäst sig på de universella fingertecknens topp-tio-lista. Men trots detta populärkulturella genomslag har rymdseriens omfång en avskräckande effekt på den oinitierade. Även hugade scifi-fantaster torde rygga inför uppgiften att djupdyka i en komplex mytologi som brer ut sig över sex olika tv-serier, dussinet långfilmer samt otaliga romaner och serietidningsskildringar.</p>

<p>Som lök på laxen har dessutom ett nytt kapitel i berättelsen haft premiär på Netflix, <em>Star Trek: Discovery</em>, som utspelar sig tio år före originalserien. Nybörjare kan således undra om det är där man ska börja titta, eller om det är seriernas sändningsföljd som gäller? Långfilmerna kan tyckas vara en självklar inkörsport för den nyfikne, men TV-rutan är ändå Star Treks naturliga hemvist. Där får större ensembler utrymme att låta sina rollfigurer växa och det korta episodformatet möjliggör draman med tematisk bredd. En annan fördel är att avsnitten i regel är fristående, vilket dukar för buffékonsumtion av olika serier och säsonger. Man kan plocka vad man vill och hoppa över resten.</p>

<p>Som stöd för sugna tittare bjuder jag därför på en reseguide i tre delar till Star Treks TV-universum!</p>

<h2 id="star-trek-the-original-series-tos">Star Trek: The Original Series (TOS)</h2>

<figure data-aos="fade-up">
<img src="/assets/st-tos.jpg" />
<figcaption>
Scotty (James Doohan), Spock (Leonard Nimoy), Kirk (William Shatner), Bones (DeForest Kelley), Uhura (Nichelle Nichols) och Chekov (Walter Koenig) från Star Treks originalensemble.
</figcaption>
</figure>

<dl>
<dt>Kapten</dt>
<dd>James T. Kirk – Öppensinnad karlakarl</dd>
<dt>Handling</dt>
<dd>Rymdskeppet U.S.S. Enterprise påbörjar sitt femåriga uppdrag att utforska den yttre rymden i syfte att bekanta sig med främmande planeter och arter.</dd>
</dl>

<p>I centrum står Kapten Kirk som med flörtig ledarstil styr sin besättning rakt in i moraliska dilemman på veckobasis. Vid hans sida står den kyligt logiska försteofficeren Spock – Star Trek-världens främsta exponent – och den känslodrivne skeppsläkaren McCoy. Samspelet mellan dessa tre, där McCoy och Spock agerar Id och super-ego åt Kirk, utgör seriens emotionella kärna. Därtill bjuds det rikligt på krigslist och handgemäng då besättningen råkar i konflikt med två av Star Treks mest profilstarka arter: de lömska Romulanerna och galaxens skrytpellar, Klingonerna.</p>

<p>Även om TOS på ytan är ett melodram så är dess själ tveklöst motkulturell. Serien lyfte regelbundet brännheta frågor kring rasism, exotism, nationalism och kapprustning, vilket satte tonen för kommande serier och filmer och blev en väsentlig del av Star Trek-kulturen.</p>

<p>Missa inte TOS om du gillar bjärta färger, kort-korta kjolar, slagsmål, sentiment och charmigt överspel.</p>

<h3 id="sevärda-avsnitt">Sevärda avsnitt</h3>

<dl>
<dt>The Corbomite Maneuver (säsong 1)</dt>
<dd>
En studie i rädslan för det okända. Enterprise utsätts för dödshot av ett främmande väsen med överlägsen kapacitet och obegripliga bevekelsegrunder. Ett fängslande och drivet avsnitt med en överraskande slutkläm. Klassisk Trek när det är som bäst.
</dd>
<dt>The Doomsday Machine (säsong 2)</dt>
<dd>
Moby Dick i rymden! Enterprise räddar en förlist kapten som förlorat sin besättning i möte med ett enormt förödelsevapen på drift i rymden. En stark skildring av överlevartrauma och hatisk besatthet.
</dd>
<dt>Space Seed (säsong 1)</dt>
<dd>
Här introduceras Kirks nemesis, Khan Noonien Singh, en genetiskt modifierad übermensch som mot alla odds besegras av den intellektuellt och fysiskt underlägsne kapten Kirk. Ricardo Montalban gör ett mästerligt porträtt av Khan, en sociopat som växlar otvunget mellan charm och psykiskt våld för att tvinga sin vilja igenom. Femton år senare söker han revansch i <a href="https://www.wikiwand.com/en/Star_Trek_II:_The_Wrath_of_Khan">Star Trek II: The Wrath of Khan</a>, av de flesta betraktad som den bästa Star Trek-filmen någonsin.
</dd>
<dt>Catspaw (säsong 2)</dt>
<dd>
En fältstudie av en till synes livlös, dimmig planet spårar ur när besättningen blir hotade av häxor, upptäcker en kuslig borg, delar av manskapet zombifieras och resten kastas i en fängelsehåla. En i grunden småtramsig kuriositet som tack vare sina skyhöga utslag på mysrysmätaren är obligatorisk visning för Trek-fans på Halloween.
</dd>
</dl>

<figure data-aos="fade-up">
<img src="/assets/st-tos-khan.jpg" />
<figcaption>
Ricardo Montalban som Khan
</figcaption>
</figure>
<figure data-aos="fade-up">
<img src="/assets/st-tos-catspaw.jpg" />
<figcaption>
Spock, Kirk och Bones i bojor
</figcaption>
</figure>

<p>Utöver detta axplock finns det mängder av högkvalitativa TOS-avsnitt, som t ex Hugo-vinnarna <a href="https://www.wikiwand.com/en/The_City_on_the_Edge_of_Forever">City on the Edge of Forever</a> och <a href="https://www.wikiwand.com/en/The_Menagerie_(Star_Trek:_The_Original_Series)">The Menagerie</a> eller fan-favoriterna  <a href="https://www.wikiwand.com/en/Balance_of_Terror">Balance Of Terror</a>, <a href="https://www.wikiwand.com/en/Mirror,_Mirror_(Star_Trek:_The_Original_Series)">Mirror, Mirror</a> och <a href="https://www.wikiwand.com/en/The_Trouble_with_Tribbles">The Trouble With Tribbles</a>.</p>

<h2 id="star-trek-the-next-generation-tng">Star Trek: The Next Generation (TNG)</h2>

<figure data-aos="fade-up">
<img src="/assets/st-tng.jpg" />
<figcaption>
Wesley Crusher (Wil Wheaton), Riker (Jonathan Frakes), Data (Brent Spiner), Deanna Troi (Marina Sirtis), Picard (Patrick Stewart), Worf (Michael Dorn), Beverly Crusher (Gates McFadden) och LaForge (LeVar Burton) från The Next Generation

</figcaption>
</figure>

<dl>
<dt>Kapten</dt>

<dd>Jean-Luc Picard – Bister vardagsfilosof</dd>

<dt>Handling</dt>

<dd>95 år efter kapten Kirks planetära artighetsvisiter är det dags för en ny besättning att knacka på hos främmande kulturer. Uppdragsansvarig är kapten Picard, en introspektiv ensling modellerad efter C.S. Foresters romanhjälte <i>Horatio Hornblower</i>.
</dd>
</dl>

<p>Picard flankeras av sin motpol, försteofficeren Will Riker, en framfusig improvisationens mästare med starkt libido och jazzkattspretentioner. Andra framträdande figurer på bryggan är den själssökande androiden Data, den empatiska skeppspsykologen Deanna Troi, Klingonofficeren Worf; reserverad säkerhetschef, underbarnet Wesley och hans mor, den rättframme skeppsläkaren Beverly Crusher.</p>

<p><em>The Next Generation</em> är ett måste om man vill komma in i Trek-andan på allvar. Serien var först med att lägga samma tonvikt på rollfigurernas personliga vardag som deras yrkeskompetens. Där originalserien gärna bjöd på raffel och pangpang fokuserar TNG på diplomatiska förhandlingar och mänskligt drama. Även skeppet har genomgått en förändring. Det nya Enterprise är ett familjefartyg och föregångarens utilistiska miljöer är utbytta mot en finlandsfärjeinteriör, komplett med bleka pasteller, heltäckningsmattor och en stor bar i fören. TNG introducerade även det holografiska däcket där manskapet kan besöka virtuella miljöer, en manusdevis som i bästa fall ledde till avsnitt som <a href="https://www.wikiwand.com/en/Ship_in_a_Bottle_(Star_Trek:_The_Next_Generation)">Ship in a Bottle</a> och i värsta fall flertalet avsnitt där Picard lajvar som fyrtiotals-detektiven Dixon Hill.</p>

<h3 id="sevärda-avsnitt-1">Sevärda avsnitt</h3>

<dl>
<dt>Conspiracy (säsong 1)</dt>
<dd>
Utomjordiska parasiter försöker smyginvadera Federationen genom att ta kontroll över officerare i Stjärnflottan. Denna parafras på _Världsrymden anfaller_ är en säregen pärla i en vek första säsong där både manusförfattare och skådespelare trevade sig fram. Avsnittet är också det närmsta man kommer en David Cronenbergsk version av <i>Star Trek</i>.
</dd>
<dt>The Lower Decks (säsong 7)</dt>
<dd>
En grupp underofficerare karriärnojar över pågående utvecklingssamtal med sina överordnade när de plötsligt blir rekryterade till ett topphemligt uppdrag. Ett fint, världsbyggande avsnitt som lämnar bryggan och visar hur vardagen är för de övriga besättningsmedlemmarna, de som alltid syns i bakgrunden men aldrig blir uppmärksammade.
</dd>
<dt>Chain of Command del 1 &amp; 2 (säsong 6)</dt>
<dd>
En tillfångatagen kapten Picard blir torterad av en Cardassisk förhörsledare med en fäbless för Pavlovsk betingning. Samtidigt skakar Picards kantiga ersättare om vardagen på Enterprise. Ett teaterskolat mästarmöte med Orwellianska övertoner mellan Patrick Stewart och proffs-uslingen David Warner.
</dd>
<dt>Tapestry (säsong 6)</dt>
<dd>
Den gudalika varelsen Q – en sorts allsmäktig gossen Ruda – låter kapten Picard ompröva ett ångerfyllt beslut taget i unga år. Väl tillbaka i nutiden inser Picard vilken avgörande inverkan beslutet har haft på hans personlighet och liv i stort. Ett Frank Capra-präglat avsnitt som ger insikter i den tillknäppte Picards känsloliv, därtill ett sällsynt vänskapligt möte mellan kaptenen och irritationskällan Q, som regelbundet utsätter Enterprise-besättningen för sina nycker.
</dd>
</dl>

<figure data-aos="fade-up">
<img src="/assets/st-tng-gul-madred.jpg" />
<figcaption>
David Warner som Gul Madred i det klassiska dubbelavsnittet Chain of Command
</figcaption>
</figure>

<p>Trots sju matiga säsonger duggar höjdpunkterna tätt i TNG, av både det intima och det episka slaget. Se till att även se <a href="https://www.wikiwand.com/en/Darmok">Darmok</a>, <a href="https://www.wikiwand.com/en/Yesterday's_Enterprise">Yesterday’s Enterprise</a>, <a href="https://www.wikiwand.com/en/The_Measure_of_a_Man_(Star_Trek:_The_Next_Generation)">The Measure of a Man</a>, <a href="https://www.wikiwand.com/en/The_Inner_Light_(Star_Trek:_The_Next_Generation)">The Inner Light</a> och <a href="https://www.wikiwand.com/en/The_Best_of_Both_Worlds_(Star_Trek:_The_Next_Generation)">The Best of Both Worlds</a> för att få ut det mesta av denna juvel i <em>Star Trek</em>-kronan.</p>

<p><em>The Original Series</em> och <em>The Next Generation</em> utgör grunderna i mytologin. Har du avverkat dessa två serier så är du en kvalificerad Trekker och kan beställa en <a href="http://memory-beta.wikia.com/wiki/Samarian_sunset"><em>Samarian Sunset</em></a> på AW:n utan att darra på manschetten.</p>

<p><a href="/2017/09/26/star-trek-guide-del-2">I nästa del går vi igenom serierna för de redan frälsta: <em>Star Trek: Deep Space Nine</em> och <em>Star Trek: Voyager</em>.</a></p>
:ET