---
layout: post
date: 2017-10-31
title: "Isande skärseld i Paul Andersons Event Horizon"
categories: Film
tags: 
    - Skräck
    - Science Fiction
---

Det transdimensionella prototypskeppet _Event Horizon_ försvinner spårlöst på sin jungfrufärd, men dyker upp igen sju år senare i omloppsbana runt Neptunus. Skeppets designer, Dr. William Weir (Sam Neill) skickas iväg med ett räddningsteam lett av kapten Miller (Laurence Fishburne) för att undersöka. Vid ankomst upptäcker dom ett spökskepp utan besättning. Trots det är fartyget fullt av livstecken, men inte mänskliga…


<figure data-aos="fade-up">
<img src="/assets/event-horizon.jpg">
</figure>

Helvetisk science fiction är en underrepresenterad genre. Bland fåtalet exempel ses Disneys letargiska rymdäventyr _Det svarta hålet_ (1979) där ridån gick ner över ett bokstavligt inferno. John Carpenter, kungen av high concept, kopplade ihop Satan med kvantfysik i sin ödesmättade _Mörkrets furste_ (1987) och VHS-kultisen _Dark Side of the Moon_ (1990) skildrade Hin håle som kapare av en rymdfärja. 1997 kom _Event Horizon_ i regi av Paul Thoma… nej WS Anderson, mångårig kidnappare av Capcoms Resident Evil-varumärke.

Filmen kan ses som en skräckparafras på Andrei Tarkovskijs _Solaris_, där en främmande intelligens frammanar – i detta fall jävligt läbbiga – hallucinationer plockade ur besättningens undermedvetna. Sam Neill, patenthållare av det sardoniska leendet sedan _Ivanhoe_ och rutinerad gestaltare av det kusliga, är bekväm i rollen som den ångerfyllde Dr Weir. Han vet hur man säljer in en jump scare och njuter märkbart av sin obligatoriska föreläsningsscen där besättningen får höra i lekmannatermer hur man kröker tidsrymden (man kör en penna genom ett vikt papper, häpp!).

Det brokiga manskapet är också välcastat, främst Joely Richardsons stela försteofficer; Sean Pertwees missnöjesältande pilot och inte minst Larry Fishburne, som ger välbehövd gravitet åt den skräpiga intrigen med sin ordkarge kapten. Huvudrollen har dock skeppet i sig, en tekno-gotisk mardrömsstruktur – komplett med klaustrofobiskt smala roterande korridorer och spetsiga skrovnitar – som ger filmen sin nedtryckande, nästan kvävande atmosfär. Den krypande stämningen förbyts vartefter i slakthus-eufori när Anderson lassar på generöst med gore-scenerna, framförallt i den sista akten då allt går åt helvete(!).  

[Event Horizon kan ses på dessa streamingtjänster](https://vodeville.se/film/event-horizon-31695)

