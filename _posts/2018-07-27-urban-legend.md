---
layout: post
date: 2018-07-27
title: "Tryggt mysrys i typiska 90-talsslashern Urban Legend"
categories: Film
tags: 
    - Recensioner
    - Skräck
---

Inklämda mellan 80-talets blodigt kreativa slasherfilmer och det nya millenniets hypervåldsamma tortyrporr kan 90-talets tonårsskräckisar te sig själlösa, marknadsanpassade och pissljumma. En prosaisk stapelvara för apatiska ungdomar att snabbkonsumera på närmsta multiplex. 

I erans epicentrum ses den briljanta *Scream,* Wes Cravens subversiva kioskvältare från 1992, som (i styv konkurrens med *Pulp Fiction*) har orsakat Hollywoods största flodvåg av mediokra plagiat.

En av de bättre filmer som står i skuld till denna urtypiska juvel är *Urban Legend* (1998), där mördaren iscensätter sina avrättningar enligt vandringssägner i stället för skräckfilmsklichéer.

<figure data-aos="fade-up">
<img src="/assets/urban-legend.jpg">
</figure>

Även persongalleriet känns igen; ambitiös svärmorsdröm; odräglig partykille; sarkastisk nörd och en präktig Final girl komplett med utsvävande bästis. Dessa arketyper skildras dock helt utan ironisk vinkling. Nyckeln till att uppskatta *Urban Legend* är snarare att frossa i genrens kännetecken.

Killen som knatar orimligt långt ut i spenaten för att slå en drill, den läskiga vaktmästaren som _vet_ saker, kåta tonåringar som får sitt straff och en mördare som vägrar att dö. Allt finns här och leder en i glatt tempo genom otaliga villospår fram till en sanslöst överspänd sista akt. Fler försonande drag är att välbekanta skummisarna Brad Dourif och Robert Englund ses i småroller, samt att komponisten Christopher Young (en slithäst inom skräckgenren) nådde sitt karriärzenit med filmens stämningsfulla ledmotiv. Söker man originalitet så är *Urban Legend* en nitlott, men en mysigare Scream-klon får man leta länge efter.